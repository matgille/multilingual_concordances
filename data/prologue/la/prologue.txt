
            D. AEGIDII ROMANI Ordinis Fratrum Eremitarum S. Augustini, De regimine Principum Liber primus. Ubi tractatur de
               regimine sui. Ex Regia, ac sanctissima prosapia oriundo suo Domino speciali Domino Philippo primogenito, et haeredi
               praeclarissimi viri Domini Philippi Dei gratia Illustrissimi Regis Francorum, Suus deuotus Frâ€™ Aegidius Romanus
               Ordinis Fratrum Eremitarum S Augustini, cum recommendatione seipsum, et ad omnia famulatum. Clamat Politicorum
               sententia, omnes principatus non esse aequaliter diuturnos, nec aequali periodo singula regimina mensurari : sed
               aliqua sunt annualia, aliqua ad vitam, aliqua vero per haereditatem et successionem in filiis, quae quodammodo
               perpetua iudicantur. Cum igitur, nullum violentum esse perpetuum, fere omnia naturalia protestentur, qui in se, et
               in suis posterioribus filiis suum principatuum perpetuari desiderat, summopere studere debet, ut sit suum regimen
               naturale. Nunquam autem naturalis quis rector efficitur, si passione, aut voluntate cupiat principari, sed si
               custos iusti existens absque ratione, et lege nihil statuat imperandum. Nam (ut testatur Philosophus) sicut est
               naturaliter seruus, qui pollens viribus, deficit intellectu: sic vigens mentis industria, et regitiua prudentia,
               naturaliter dominatur. Quare si vestra generositas gloriosa me amicabiliter requisiuit, ut de eruditione Principum,
               siue de regimine Regum 
               quendam librum componerem, quatenus gubernatione regni secundum rationem, et legem diligentius circumspecta
               polleretis regimine naturali, ut apparet ad liquidum, non instinctu humano, sed potius diuino, huiusmodi petitio
               postulatur. Videtur enim Deus omnipotens, in cuius foemore scribitur, dominus dominantium et rex regum, vestrae
               domus sanctissimae curam gerere specialem: cum vestram pudicam, ac venerabilem infantiam inclinauit, ut sequens
               suorum patrum, ac praedecessorum vestigia, in quibus peramplius et perfectius viget et viguit zelus fidei et
               religio christiana, non passione et voluntate, sed lege et intellectu regulas regni iustissimas cupiat praeseruare.
               Hac igitur requisitione laudabili et honesta, quam mihi reputo in praeceptum, necnon et suffragante bono gentis et
               communi, quod est diuinius quam bonum aliquod singulare, irrecusabiliter inclinatus (auxiliante altissimo)
               delectabiliter opus aggrediar, ut vestra reuerenda nobilitas requisiuit. 
         